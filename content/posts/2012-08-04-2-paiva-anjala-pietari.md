---
title: "2. Päivä: Anjala - Pietari"
slug: "2-paiva-anjala-pietari"
date: "2012-08-04"
type: "post"
categories:
  - "Valokuva"
  - "Teksti"
  - "#päivä"
language: "fi"
featured_image: "/assets/uploads/20120803-DSC_0225.webp"
---

![Aamu-usvainen Kymijoki](/assets/uploads/20120803-DSC_02251.webp)
*Aamu-usvainen Kymijoki*


**Reitti:** Anjala, Vaalimaa, Hamina, Vaalimaa, Viipuri ja Pietari

**Ajomatka:** 345km

**Kokonaiskilometrit:** 715km

**Teiden kunto:** Yleisesti hyvä, ajoittain reikiä asfaltissa tai 5cm syvät urat kaistalla.

**Kuskien kunto: **Tuore ja innosta puhkuva.

**Muistilista: **Takaisintullessa aja kehätietä Pietarin tulvasuojausjärjestelmän päältä.

Oli mahtavaa lähteä liikenteeseen rauhallisesta Mikaelin mummolasta. Iltainen savusauna ja ruokailuhetki olivat ensimmäiset täysin kiireettömät hetket moneen viikkoon. Isovanhempien rauhallinen tahti muistutti taas, että elämässä kaikista parasta on joskus kuunnella kun kellossa vaihtuvat sekunnit. Lähdimme puoli seitsemän maissa liikenteeseen upean Kymijoen auringonnousun saattelemana ja ajoimme suoraan rajalle.

 

**Rajalla**

Olimme molemmat ensimmäistä kertaa Vaalimaan rajanylitysasemalla, joten kumpikaan ei oikein tiennyt, miten asiat siellä toimivat. Ketään muita ei ollut liikenteessä, joten ajoimme vain eteenpäin. Yllätyksemme meidän perään tuli hetken päästä rajavartiolaitoksen auto, joka haki meidät takaisin ensimmäiselle tarkastuspisteelle. Kaivoimme esiin viralliset dokumentit, tai ainakin yritimme kaivaa, sillä löysimme kaikki kolme ottamaamme kopiota rekisteriotteesta, mutta emme itse alkuperäistä. Hetken pelonsekaisina itkimme/nauroimme kun rajavartiolaitoksen mies väitti, ettemme saa uutta rekisteriotetta kuin hakemalla originaalin Tampereelta. Saimme kuitenkin Haminan katsastuskonttorilta printattua suoraan uuden, joten matkamme jatkui vain muutaman tunnin viiveellä.

Vaalimaalla tulliselvittelyissä kesti muutama tunnin verran, koska emme olleet täyttäneet kaikkia papereita etukäteen. Olin selvitellyt haastavimpien rajanylityspaikkojen muodollisuuksia niin paljon, että tämä oletettavasti helpoin ylityspaikka oli jäänyt kokonaan huomioimatta.

**VINKKI:** Kannattaa tulostaa Venäjän puolen rajapaperit valmiiksi välttyäkseen niiden täyttämiseltä rajapisteellä.

**VINKKI 2**: Älä aja suoraan tullitarkastukseen, jolleivat paperisi ole kunnossa. Hullut nuoret miehet, joilla on kiire, joutuvat siirtämään autoasi, ja ajelemaan kanttareiden ja rotvallien yli, jotta pääsevät ohitsesi.

 

**Viipuri **

Viipurin kaupunki oli komea ilmestys. Toki neuvostoaika on kohdellut kaupunkia osittain betonihalauksellaan, mutta vanhoja, kauniita taloja (a la Katajanokka, Munkkivuori ja Töölö) oli myös paljon jäljellä.

Löysimme Ricon makoilemasta rautatieaseman viereiseltä nurmikolta. Matkatavaroita hänellä oli niin vähän, että luulimme häntä pikasilmäyksellä pummiksi parin pussikaljan kanssa. Laitoimme auton takapenkin paikoilleen, täytimme tankin ja kanisterit dieselillä, ja matka jatkui. Ohessa saimme myös hankittua paikallisen sim-kortin!

**VINKKI**: Viipurissa on oikein mukavan oloisia uimarantoja, jos speedomiesten uikkarit eivät aiheuta sinulle elinikäisiä traumoja.

 

**Pietari**


![Mikael, Iisakin Kirkko, Rico ja Möhköfantti](/assets/uploads/20120803-DSC_03221.webp)
*Mikael, Iisakin Kirkko, Rico ja Möhköfantti*


Voin kuvitella Pietari Suuren vision kun hän lähti perustamaan kaupunkia, sillä Pietarissa on sitä jotain. Kaupunkisuunittelussa on parhaita puolia Euroopan mahtikaupungeista; kauniita taloja ja siltoja Pariisista, kanavia ja vesiliikennettä Venetsiasta, puistoja ja vehreyttä Wieniläisittäin jne. Kaupungin rakennukset eivät toki ole kaikista parhaassa mahdollisessa kunnossa, ja meneekin vielä hetki, ennen kuin Venäjän rikkaudet tasaantuvat joka kaupunginosaan. Potentiaalia kaupungilla kuitenkin on.

Majoituimme Mission Possiblen lapsien turvakotiin ( http://www.mp.org/fi ), koska lapset olivat valtion heille sponsoroimalla leirillä maalla. Mission Possible tekee mahtavaa työtä, ja suosittelen tutustumaan heihin! Jos sydämessäsi on heikko kohta Suomen lähialueiden kaikista huonompiosaisille, niin Mission Possible on huipputehokas tapa auttaa.

Illaksi lähdimme vielä ajelemaan ympäri kaupungin keskustaa, katselimme maamerkkejä ja kyselimme ihmisten unelmista. Palasimme turvakotiin ja rupesimme työstämään päivän materiaalia, ja yhden aikoihin pakotimme itsemme nukkumaan sillä seuraavan aamun herätys oli 5:30.

**VINKKI: **Kesäviikonloppuisin Pietarin rikkaat lähtevät kaupungista pois, joten iltaisin maamerkit ovat kuvauksellisia ja niille pääsee ajamaan ilman ruuhkia!

 

![Möhköfantti, Mikael ja Eremitaasi.](/assets/uploads/20120803-DSC_0283.webp)

 

 

Huomenna matka jatkuu Moskovaan!