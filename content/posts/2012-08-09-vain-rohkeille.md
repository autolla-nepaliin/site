---
title: "Vain rohkeille!"
slug: "vain-rohkeille"
date: "2012-08-09"
type: "post"
categories:
  - "Valokuva"
  - "Teksti"
language: "fi"
featured_image: "/assets/uploads/paku-1024x413.webp"
author: "Joonas Malvisto"
---

![Mainosteipit](/assets/uploads/paku-1024x413.webp)

**Moni on varmaan pohtinut, miten mainosmyyntimme toimii. Joonas Malvisto, myyntitiimimme vastaava valottaa asiaa – ja myy mainoksia!**

**Joonas, miten projekti on ottanut tuulta siipien alle? Miten mainosmyyntiimme on suhtauduttu?**

- Alkusponsorien metsästyksen aikana kertyi kymmeniä lähetettyjä sähköposteja, hakemuksia ja soitettuja puheluita, monia tuskaisia odotuksen hetkiä ja niitä seuraavia pettymyksen huokauksia. Typeriä virheitä ja monia, monia oppitunteja, sekä muutamia epätoivoisiakin hetkiä. Kaikesta huolimatta pojat ovat nyt matkalla tarpeeksi kattavasti varustautuneina ja on aika keskittyä myymään mainoksia, joilla saadaan muutettua satojen tai tuhansien nepalilaislasten tulevaisuuden näkymiä vähän paremmiksi.

- Minulla on usko siihen, että suomalaisista yrityksistä löytyy vielä rutkasti rohkeutta. Rohkeutta siihen nimittäin tarvitaan – siihen, että antaa myöntävän vastauksen, kun parikymppinen kaveri linjan toisessa päässä kertoo hullusta unelmasta ja kysyy, haluaisiko yrityksesi olla mukana muuttamassa maailmaa.

**Mikä on ollut haastavaa?**

- Emme ole vakiintunutta mainosmediaa. Meidän kanssamme on mahdotonta katsoa mennyttä statistiikkaa tai aikaisempia tulostaulukoita. Olemme saaneet huikeasti mediahuomiota ja Facebookin fanimäärämme on tuplaantunut viikottain, mutta emme voi taata varmoja kasvulukuja. Jokaiselle mukaan lähtevälle ja lähteneelle yritykselle voin kuitenkin henkilökohtaisesti luvata, että he saavat olla toteuttamassa jotain suurta ja monien elämää muuttavaa projektia. Rohkeiden Wall of Fame löytyy blogimme tukijat –osiosta. Oma tehtäväni tässä projektissa on saada se mahdollisimman täyteen.

**Mikä sitten on Autolla Nepaliin Oy, ja mikä sen tehtävä on?**

- Hyvän tekemisestähän tässä on kyse, joten moni varmaan on miettinyt onko tämä sekavuus vain harhauttamiseksi vai lieneekö tälle jokin syy! Syy löytyy, ja kaiken lisäksi se on pätevä. Me, Juho Leppänen, Mikael Hautala, Mikael Karjalainen ja minä, Joonas Malvisto, perustimme osakeyhtiön tätä projektia varten, jotta voimme ohjata kaikki mainosmyynnistä tulevat rahat sen kautta eteenpäin. Laki velvoittaa meitä pitämään tarkkaa kirjanpitoa, josta selviää tarkalleen jokaisen euron kulku. Halusimme siis tehdä kaikesta rahan liikkumisesta mahdollisimman läpinäkyvää.

**Voisitko selittää vähän miten osakeyhtiö välissä toimii?**

- Koska pidän selventävistä esimerkeistä, niin otetaanpa yksi sellainen: Yritys X haluaa olla mukana 500 eurolla. Tuolla summalla yritys saa pakettiauton kyljestä mainostilaa 500cm2. Autolla Nepaliin Oy lähettää yritykselle 500 euron laskun, ja 500cm2 tarra lentää Jokisalon Misan mukana Nepaliin, jossa se liimataan autoon. Auton kyljissä olevat mainokset näkyvät upeissa videopäivityksissä, ja sen lisäksi yrityksen logo laitetaan blogin tukijat –osioon. Kun matka on ohi ja kaikki mainosrahat kerätty, ne ohjataan eteenpäin. Verojen maksamisen jälkeen kaikki voittovarat sentilleen ohjataan Fida Internationalille, jonka olemme havainneet tehokkaaksi ja luotettavaksi tavaksi viedä apu kohteeseen. Fida saa mainoseuroilla Nepalissa kouluun monia maaseudun köyhiä tyttöjä ja poikia, jotka ilman meidän apuamme jäisivät vaille sitä mahdollisuutta.

- Sen lisäksi Oy:ssä on toinenkin, varsin merkittävä pointti, joka erityisesti kaikkien mukaan lähtemistä harkitsevien yritysten kannattaa ottaa huomioon. Me voimme laskuttaa yrityksiä mainostilan myynnistä, mikä tarkoittaa sitä, että jokainen euro on yrityksille tavallista liiketoiminnan kulua. Koska yritysten pitää kuitenkin markkinoida ja mainostaa, on hienoa että se saa aikaan muutakin hyvää kuin myynnin kasvua.

**Kertoisitko mainosvaihtoehdoistanne?**

- Kylkimainokset eivät ole ainoa tapa olla mukana, vaan meillä on tarjota eri vaihtoehtoja. Ohessa on hinnasto!

**Miten yritys tai yksittäinen henkilö voisi olla mukana projektissanne?**

- Ole rohkea, kerro työpaikallasi projektistamme, lähde omalla yritykselläsi mukaan ottamalla minuun yhteyttä tai vinkkaa meidät tutulle yrittäjälle! Ehkäpä kauppakorkean aikaista luokkakaveriasikin tämä voisi kiinnostaa – siis levitä sanaa! Näin olet mukana muuttamassa monen nepalilaisen elämän täysin.

**Ota yhteyttä myynti@autollanepaliin.fi tai puh. 040 1327202**

Joonas Malvisto
Myyntivastaava

_______________________________________________________________________

**HINNASTO**

Teippaukset:
Kyljet 1€/cm2
Takaovi sekä katto myydään molemmat erikseen parhaimman tarjouksen tehneelle yritykselle.
Huom. deadline on 17.8., myöhemmin tulleet eivät ehdi vaihtokuskin matkaan!

Banneritila
autollanepaliin.fi sivuilta alk 200€/viikko.

Facebook tykkäyslahjoittaminen
Kerran viikossa julkaistaan lista yrityksistä jotka ovat sitoutuneet antamaan jokaisesta tykkäyksestä jonkun summan 10 snt ylöspäin.

Yli 500 eurolla ostaneiden logo merkataan myös tukijalistaan pysyvästi ja siihen laitetaan linkki firman haluamalle sivustolle.