---
title: "Tilannepäivitys 29.7."
slug: "tilannepaivitys-28-7"
date: "2012-07-29"
type: "post"
categories:
  - "Teksti"
language: "fi"
---

Pieni katsaus projektin eri osa-alueisiin.

**Kuskit**

Mikael ja Juho ovat tehneet tätä projektia täyspäiväisesti nyt puolitoista kuukautta pyörittäen samalla omia yrityksiään. Rico ja Misa ovat puolestaan olleet erittäin pitkää päivää kesätöissä, jotta lyhennetty työaika ei sitten näkyisi talvella opiskelijaelämän vielä tavallista tiukempana budjettina. Nyt sunnuntaina kuskit pyrkivät olemaan rauhassa rouviensa/neitojensa kanssa ja unohtamaan (jos mahdollista) hetkeksi reissun haasteet.

 

**Auto**

Auton kanssa kaikki etenee ajallaan. Automiehet tekevät viikonlopun aikana auton sisustaan pieniä säätöjä, ja auto menee huoltoon maanantaiksi ja tiistaiksi. Tästä videopäivitystä tulevalla viikolla, joten turhaan tässä kaikkea kerron. :)

 

**Viisumit**

Kun kesäkuussa päätimme muuttaa tarkkaan suunnitellun ja valmistellun eteläisen reitin tähän turvallisempaan pohjoiseen, tiesimme viisumien olevan ongelma. Viisumien määrä pomppasi kolmesta kuuteen per kuski. Postiin kadonneen passin ja Kirgisian suurlähetystön paluupostin myöhästymisen seurauksena hukkasimme toisen kuukauden.

Tällä hetkellä kuitenkin kaikki näyttäisi järjestyvän kiitos Lähialuematkojen hyvän asiakaspalvelun. Viisumeista, ja niiden hakemisesta, kuitenkin ihan oma tiedontäyteinen blogipostaus myöhemmin.

 

**Rahoitus**

Tästä aiheesta on tullut yllättävän paljon kyselyjä teiltä netistä. Selvennän vielä asiaa: matkan kustannukset katetaan kuskien omista taskuista. Matkakustannuksia on jaettu Juhon ja Mikaelin ( Kameratori.fi ja Kuvastin.fi ) yrityksien kesken. Isoin osa rahoituksesta koostuu matkan aikana toteutettavasta videosta Dream.do:lle. Kuskit myös maksavat viisumit ym. omasta taskustaan.

Euroakaan yritysten antamista lahjoituksista ei siis mene reissun kustantamiseen. Korujen myynnistäkään ei mene matkakustannuksien kattamiseen senttiäkään yli halvimpien normaalien lentorahtikulujen. Poikkeus tästä linjasta tulee vain, jos kohdallamme osuu joku isommanpuoleinen ongelma tai onnettomuus.

 

**Lahjoitukset**

Lahjoittamiset ovat lähteneet käyntiin jo ennen reissulle lähtöä muutamalla tonnilla. Keskeisin deadline kuitenkin yrityksille ei ole lähtömme Suomesta vaan se, kun lähdemme ajamaan takaisin Nepalista päin. Misa ja Mikael vaihtavat siellä paikkaa keskenään, joten Misa tuo Nepaliin auton uudet tarroitukset. Yrityksille siis tiedoksi, että deadline saada hyvää aikaan markkinointibudjetilla on 18.8. Banneripaikkoja kahdesta sivun banneritilasta voi ostaa milloin vain viikon jaksoissa.

Haluan vielä erikseen muistuttaa yrityksiä, että lahjoitukset ovat TÄYSIN verovähennettäviä, sillä ne ovat ihan normaaleja mainostilalaskuja.

 

**Näkyvyys**

Autolla Nepaliin -projekti kiinnostaa sekä uusmediaa että vanhoja medialaitoksia. Julkaistuja lehtijuttuja on tähän mennessä Aamulehdeltä ja Kangasalan sanomilta, mutta haastatteluja on annettu moneen muuhunkin aviisiin, joten niitä tupsahtelee lehtiin pikkuhiljaa. Nettijulkaisut ja blogit ovat myös alkaneet löytää projektin, ja kiitämme kaikesta hienosta palautteesta!

Facebookissa keskiviikon ja torstain välisenä yönä meidän fanimäärä tuplaantui yli 1500 pintaan. Kiitos kaikille, jotka jaoitte kuskikuvaa, sillä se näkyi noin 60 000 Facebook -käyttäjän seinällä! Ns. Facebook-reachimme on noussut yli 120 000 ihmiseen.

 

...

Toisin sanoen kaikki etenee oikein mallikkaasti, ja siitä iso kiitos meidän huipputiimille ja teille lukijoille!