---
title: "Nepalista 24. ja 25. päivä – Viikonloppu Dubaissa!"
slug: "nepalista-21-ja-22"
date: "2012-10-05"
type: "post"
categories:
  - "Valokuva"
  - "Teksti"
  - "#päivä"
language: "fi"
featured_image: "/assets/uploads/DSC_8624.webp"
---

Dubaissa viikonloppu on perjantaina ja lauantaina, joten pääsimme viikonlopun viettoon päivää ennen teitä! Ensimmäistä kertaa reissun aikana oli tiedossa kaksi päivää, joiden aikana ei tarvinnut hoitaa yhtään käytännön asiaa.

![DSC_8624](/assets/uploads/DSC_8624.webp)![DSC_8634](/assets/uploads/DSC_8634.webp)![DSC_8630](/assets/uploads/DSC_8630.webp)

**Lämpöä ja jättirakennuksia**

Dubaissa on juuri alkanut syksy, ja se tarkoittaa, että päivälämpötilat ovat pudonneet 35-40 celsiukseen. Kaikki täällä asuvat sanovat, että nyt on ihanan viileää ja ulkona voi olla ensimmäistä kertaa kesän jälkeen.

Kun alkukuumuuteen tottuu, sää on kieltämättä kiva. Ei tarvitse miettiä, pakkaako päiväpakaasiin sateenvarjoa tai ottaako pitkähihaista mukaan matkalle. Talvisaikaan sää on täällä kuulemma niin kuin Espanjassa alkukesästä, mikä suomalaiselle on aika ideaalitilanne, ainakin pakettimatkoista ja loma-asunnoista päätellen.


![Vanha Dubai.](/assets/uploads/DSC4777.webp)
*Vanha Dubai.*


Kaikki sisätilathan ovat tietysti ilmastoituja ja viilennettyjä, aivan niin kuin meilläkin talvella, tosin toisinpäin. Myös muihin paikkoihin on luotu keinotekoinen ilmasto. Esimerkiksi paikalliset bussipysäkit ovat ilmastoituja koppeja, ja uima-altaita viilennetään koneellisesti vielä pitkälle marraskuuhun asti.

 

**Tuttuja, tutuntuttuja ja tuntemattomia**

Misan mukaantulo reissulle on tuonut matkaan mielenkiintoisen aspektin: täysin tuntemattomat netistä löydetyt ihmiset. Asuimme yhden tälläisen kontaktin luona, mutta lisäksi tapailimme päivien aikana kaupungilla heitä lisää. Kaikki kuuntelivat innoissaan meidän tarinaamme ja katselivat kuvia tai videoita kanssamme pitkään. Lisäksi koska nyt on kyse Dubaista, jossa palkkataso on todella korkea, meille tarjottiin väkisin ruokailut ja kahvittelut. Emme valittaneet.

Kävimme myös perjantaina paikallisessa kansainvälisessä kristillisessä seurakunnassa. Minulle se oli ensimmäinen kerta kahteen kuukauteen, kun pääsin kirkkoon ja kristittyjen yhteyteen. Täytyy sanoa, että harvoin on kirkossaolo aiheuttanut minussa niin suuria tunteita.

Tapasimme myös tutuntuttuja ja tuttuja suomalaisia. Joimme mokkamasterilla keitetyt sumpit ja nautimme olostamme. Kaikki tulevat asiat olivat järjestyksessä ensimmäistä kertaa pitkään aikaan.

![DSC_8764](/assets/uploads/DSC_8764.webp)![DSC_8901](/assets/uploads/DSC_8901.webp)![_DSC4787](/assets/uploads/DSC4787.webp)