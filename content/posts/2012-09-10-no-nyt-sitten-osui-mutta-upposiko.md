---
title: "No nyt sitten osui, mutta upposiko?"
slug: "no-nyt-sitten-osui-mutta-upposiko"
date: "2012-09-10"
type: "post"
categories:
  - "Valokuva"
  - "Teksti"
  - "#päivä"
language: "fi"
featured_image: "/assets/uploads/DSC_7437.webp"
---

![DSC_7437](/assets/uploads/DSC_7437.webp)

Olimme suunnitelleet kirjoittavamme takaisintuloreissunkin oikeassa päiväjärjestyksessä teille luettavaksi, mutta nyt pitää tehdä poikkeus, koska olemme sen verran akuutissa paikassa.** **

Olimme Misan kanssa eilen kolarissa Intiassa. Lähdimme aikaisin aamulla ajamaan Udaipurista, jotta pääsisimme kaupungin pikkuruisilta kujilta pois ennen kuin liikenne heräisi. Pääsimme valtatielle, joka on suomalaisen motarin kokoinen (kaksi kaistaa suuntaansa), ja matka oli lähtenyt kaikin puolin hyvin käyntiin.

Tie oli käytännössä autio, mikä on Intiassa harvinaista. Pääsimme ajamaan vapaata kaistaa, eikä meidän tarvinnut pujotella rekkojen välistä niin kuin normaalisti. Ohitimme hitaammalla kaistalla ajavaa rekkaa, kun se päätti yhtäkkiä vaihtaa kaistaa.

Meillä oli valot vielä päällä, vaikka muilla ei enää ollut. Olimme töötänneet ohituksen merkiksi ja tehneet kaiken niin kuin pitää. Rekan kaistalla ei ollut lehmää tai muuta. Silti se vaan tuli sieltä. Meillä oli jarrut ja töötti pohjassa, mutta silloin oli jo myöhäistä. Kolaria ei voinut välttää ja nopeutta oli 80km/h.

![DSC_7168](/assets/uploads/DSC_7168.webp)

Iskeydyimme rekan kylkeen, ponnahdimme siitä oikealle keskivalliin, jossa oli onneksi kolo, ja pysähdyimme vastaantulevien kaistalle. Rekka lähti saman tien karkuun (taisi tietää olleensa syyllinen) emmekä me saaneet sen rekisterinumeroa ylös.

![DSC_7412](/assets/uploads/DSC_7412.webp)

Pitkä tarina lyhyesti: soitimme poliisit, he hinasivat meidät poliisiasemalle, tarkastivat kuntomme, tilasivat meille kuorma-auton ja me lastasimme Möhkön siihen. Sitten ahtauduimme Möhkön ikkunoista sisälle ja olimme seuraavat 20 tuntia auton kyydissä matkaten takaperin kohti Mumbaita.

![DSC_7488](/assets/uploads/DSC_7488.webp)

Olemme molemmat Misan kanssa ihan kunnossa, mutta Möhköstä ei voi sanoa samaa. Eniten vahinkoa tuli eturenkaiden tukivarsiin. Saimme auton huoltoon vasta tänään, joten huomenna selviää mitä kaikkea autolle pitää tehdä ja miten sen kanssa toimitaan!

![DSC_7170](/assets/uploads/DSC_7170.webp)

Mitä suurimmalla todennäköisyydellä emme ehdi ylihuomiseen Iranin laivaamme, vaan joudumme ainakin viikoksi jäämään Mumbaihin selvittelemään asioita. Aikataulut siis sotkeutuvat ja suunnitelmat muuttuvat vähintään sen verran. Halusimme pitää teidät ajan tasalla tästä isosta muutoksesta! Eiköhän tästäkin jotenkin selvitä, niin kuin kaikesta tähänkin asti, pitäkeehän peukkuja pystyssä!

 

Laitamme huomenna lisää tietoja kunhan tiedämme jotain!

 

- Juho & Misa