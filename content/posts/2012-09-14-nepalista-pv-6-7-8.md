---
title: "Nepalista pv 6, 7 & 8 - Taistelu möhköfantin puolesta Osa 1 - Varaosien tunnistaminen, ostaminen ja kerääminen yhteen paikkaan!   "
slug: "nepalista-pv-6-7-8"
date: "2012-09-14"
type: "post"
categories:
  - "Valokuva"
  - "Teksti"
  - "#päivä"
language: "fi"
featured_image: "/assets/uploads/DSC_7568.webp"
---

![DSC_7568](/assets/uploads/DSC_7568.webp)

**Apea rouva**

Möhköfantti istui edelleen kuorma-auton kyydissä, vaikka olimme olleet Volkswagen-huollon pihassa jo viisi tuntia. Hän olisi mielellään halunnut alas, mutta rouvan suhtkoht mittava massa yhdessä eturaajojen toimintakyvyttömyyden kanssa esti kaikki laskeutumisyritykset. Piti tilata taas nosturiauto ja nostaa rouva pois kyydistä.

![DSC_7599](/assets/uploads/DSC_7599.webp)

Sekään ei vielä saanut Möhköä lääkärille asti, koska potilastuoliin olisi pitänyt nousta pientä liuskaa sisätiloihin. Tähän operaatioon tarvittiin erilainen nosturiauto, jonka löytämiseen meni toinen päivä. Toisin sanoen ne kaksi päivää, jotka olimme suunnitelleet Möhkön huoltopäiviksi, olivat kuluneet sen saamiseksi huoltopaikkaan.

 

**Diagnoosi**

Intian Volkswagenille Transporter on ihan outo malli. Täällä myydään vain pikkuisia Volkswageneita ja sitten toki rikkaille isoja maasto-autoja! Laatu- ja hintaluokan yläpäässä oleville tila-autoille ei yksinkertaisesti ole ollut markkinoita Intiassa, tai ylipäätään koko Aasiassa.

![DSC_7671](/assets/uploads/DSC_7671.webp)

Tämän seurauksena Volkswagen tiesi mitkä osat olivat rikki, muttei olisi pystynyt löytämään osanumeroita muuten kuin ottamalla Saksan VW:hen yhteyttä. Tällöin osien saapumiseen olisi kulunut 15 päivää.

Aikaa sellaisiin odotteluihin ei ollut, sillä baana oli jo kuuma allamme ja halusimme päästä kotiin arjen ongelmia ratkaisemaan. Päätimme sitten itse hommata tarvittavat varaosat Suomesta.

 

**Suomen päässä**

Otimme kuvat auton alustasta ja VW-huollon meille toimittaman listan varaosista (21kpl), ja julkaisimme ne meidän Facebook -sivuillamme keskiviikkona. Saimme nopeasti huikean määrän vinkkejä ja neuvoja lukijoilta. Lisäksi kiitän teitä, jotka jaoitte kyseiset valokuvat ja siten löysitte meille lisää neuvojia!

Myös viralliselta VW puolelta Suomessa otettiin yhteyttä meihin teidän vinkkienne johdosta, ja saimme paljon tietoa ja rakennekuvamateriaalia sieltä! Huikean avuliaita olivat VV-auton puolella!

![DSC_7700](/assets/uploads/DSC_77001.webp)

**Torstain metsästys**

Torstain tehtäväksi jäi nyt tunnistettujen osien löytäminen Suomesta. Ensin Mikael oli lähdössä aamulla Raumalle hakemaan kokonaista autoa varaosiksi ja purkuun. Tunnin päästä löytyikin parempi vaihtoehto Lahdesta ja vielä siitä tunnin päästä paras vaihtoehto Kuopiosta. Nyt osat piti vain saada Kuopiosta Tampereelle tai Helsinkiin.

Alkoi armoton soittelurinki: kuka ehtisi ja jaksaisi ajaa kymmenen tunnin kiertolenkin torstain aikana? Samalla laitoimme myös Facebookiin viestiä,ja kyselimme olisiko joku muutenkin tulossa Kuopiosta etelämpään Helsinkiin tai Tampereelle. Olihan toki, kiitos Mikko kun hoidit varaosat Tampereelle!

Torstaina päähäslä Mikael Hautalalle kertyi 51 soitettua puhelua ja meidän myyntimiehellemme Joonas Malvistolle 26. Jätkät painoivat menemään kuin aropuput, jotta me pääsisimme liikenteeseen täällä! Kiitos!

![Kuvankaappaus 2012-9-12 kello 20.06.24](/assets/uploads/Kuvankaappaus-2012-9-12-kello-20.06.241.webp)

 

**Tulevat haasteet**

Tänään perjantaina osat pitäisi saada lentorahtina lähtemään tänne Mumbaihin. Kiire on siksi, että jos ja kun osat ovat täällä lauantaina, me ehtisimme jo ensi keskiviikkona lähtevän laivan kyytiin. Jos osat kuitenkin ovat päivänkin myöhässä, ehdimme vasta viikkoa myöhemmin lähtevään laivaan.

Sinänsä minulla ja Misalla ei mitään hätää ole Mumbaissa, siksi kaksi viikkoakaan täällä ei olisi maailmanloppu. Olemme ystäviemme luona majoituksessa ja voimme syödä päivittäin kaksi kertaa ravintolassa alle viiden euron yhteishintaan. Misan pitäisi kuitenkin ehtiä takaisin kouluun ja minun Kameratorille. Vaimoakin alkaa olla minulla turhan suuri ikävä!

Lentorahdin selvittämiseksi varmaan juuri näillä hetkillä (aikasin perjantai aamulla) Malviston Joonas ajelee varaosien kanssa Tampereelta Helsinkiin. Muutaman rahtifirman kanssa on keskusteltu kuljetuksista, ja tänään selviää mikä on edullisin ja nopein vaihtoehto. Koitetaan laittaa teillekin informaatiota tästä!


![Varaosat pakattuna Tampereella odottamassa lähtöä Helsinkiin.](/assets/uploads/varaosat-pakattuna-blog.webp)
*Varaosat pakattuna Tampereella odottamassa lähtöä Helsinkiin.*


Minä lähden tästä Intian tulliin selvittelemään valmiiksi (jos mahdollista), saisiko tuontiverovapauden takaavan Carnet de Passagen avulla verovapaasti tuotua varaosatkin maahan. Intian tullilaitos lienee melko lailla maailman monimutkaisin, joten eiköhän minullakin selviteltävää riitä!

Täytyy sanoa, että ihan täysi ihme vaaditaan, että olisimme ensi keskiviikon laivassa. Jos näin kuitenkin on, niin KIITOS TEILLE!

- Juho