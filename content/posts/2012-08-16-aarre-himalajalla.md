---
title: "Aarre Himalajalla "
slug: "aarre-himalajalla"
date: "2012-08-16"
type: "post"
categories:
  - "Valokuva"
  - "Teksti"
language: "fi"
featured_image: "/assets/uploads/aarrehimalajalla.webp"
---

![Aarre Himalajalla](/assets/uploads/aarrehimalajalla.webp)

Samaan aikaan, kun pojat lähtivät matkaan kohti Himalajaa, me jätimme sen taaksemme. Takanamme oli Hanneksen kanssa kolme työntäyteistä viikkoa Kathmandussa. Tehtävämme oli tilata ja dokumentoida kaikki 5000 Suomeen tuotavaa korua. Se oli iso urakka kolmessa viikossa, mutta onneksi yhteistyökumppanimme ovat ihania, ahkeria ihmisiä, joiden kanssa on ilo tehdä työtä. Moni asia jäi meillä viime tippaan, mutta onneksi saimme kaiken pakettiin juuri sopivasti ennen paluulentoa.

Nepalissa poikia odottaa siis todellinen aarre. Valmistumassa on 5000 upeaa korua. Täytyy tässä todeta useampia käsityöprojekteja kiertäneenä, että en lakkaa ihmettelemästä, miten laadukkaita ja tyylikkäitä koruja Princess Beadsillä valmistetaan. Ostamalla koruja saamme olla tukemassa todellakin paikallisten rakentamaa merkittävää kehitystyötä, joka antaa nuorille naisille avaimet parempaan tulevaisuuteen: elämisen turvakodissa, koulutuksen ja työssä käynnin.

Princess Beadsin vastatessa korujen valmistamisesta minun tehtäväni oli korujen lajittelu ja tilaaminen, kirjanpidon kehittäminen, tuotetietojen kirjaaminen sekä oheismateriaalien hankinta. Hannes vastasi puolestaan tuotteiden kuvaamisesta. Hommat eivät jääneet Nepaliin, vaan työt jatkuvat myös Suomessa. Hannes viimestelee mainoskuvia, ja me Eevan kanssa tarkastamme ja siirrämme Nepalissa kerätyt tiedot Store of Hope -nettikauppaan. Pyrimme saamaan korut myyntiin, kun pojat aloittavat paluumatkansa, ja postitamme ne heti Suomeen tulon jälkeen. Varoituksen sanana voin sanoa, että yksittäisiä korumalleja ei ole montaa kappaletta. Kannattaa siis käydä tykkäämässä Store of Hopesta Facebookissa ja antamassa yhteystietonsa, että saa ennakkotiedon, kun kauppa aukeaa. Silloin ehtii ostamaan parhaat korut päältä!

Elina

Store of Hope Facebookissa

Store of Hope