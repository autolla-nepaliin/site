---
title: "Mitä on ehtinyt tapahtua"
slug: "mita-on-ehtinyt-tapahtu"
date: "2012-07-03"
type: "post"
categories:
  - "Valokuva"
  - "Teksti"
language: "fi"
featured_image: "/assets/uploads/kuva-2-2-web-300x225.webp"
---

Eilen lupasin, että tänään kerron, mitä kaikkea on ehtinyt tapahtua. Noin kuukauden suunnittelua on hankala tiivistää yhteen postaukseen, mutta yritän joitain käännekohtia nostaa.

Aloitetaan ideasta. Noin vuosi sitten Juho Leppänen sai unelman ajaa autolla Nepaliin, josta ostettaisiin iso kasa koruja. Tarkoitus olisi ajaa ne takaisin Suomeen, myydä korut ja lahjoittaa tuotto Nepalin köyhimmille. Ja nyt me aiomme toteuttaa tämän unelman!

Juhon vanhemmat ovat tehneet pitkään kehitysyhteistyötä Nepalissa, ja myös Juho on käynyt siellä useasti. Tästä on ollut suuresti apua reissua mietittäessä. Juhon ollessa vielä ensi viikon lomalla Euroopassa en ole kaikesta matkaan liittyvästä täysin tietoinen.


![Tällä me lähdemme 20 000km matkaa halki Aasian taittamaan.](/assets/uploads/kuva-2-2-web-300x225.webp)
*Tällä me lähdemme 20 000km matkaa halki Aasian taittamaan.*


**Menopelimme**
Auto, jolla matkan toteutamme, on Itellan entinen pakettiauto. 2.5 litrainen turbodiesel, jossa on ratti väärällä puolella ja mittarissa noin 250 000 km. Autoon pitää asentaa vielä ainakin kaksi tuolia, jotta kolme kuskia ja Kiinassa mukaan hyppäävä opas mahtuvat olemaan kyydissä. Lisäksi auto pitää huoltaa kunnolla.


![Tämä oli 1. reittisuunnitelmamme. Sitä jouduttiin kuitenkin muuttamaan etnisen puhdistuksen vuoksi.](/assets/uploads/1.reittisuunnitelma-300x205.webp)
*Tämä oli 1. reittisuunnitelmamme. Sitä jouduttiin kuitenkin muuttamaan etnisen puhdistuksen vuoksi.*


******Reittivalinnan pohtimista
**Vielä kuukausi sitten suunnitelmamme oli mennä etelän kautta. Tässä ideassa mm. Iranin läpi ajaminen hieman kuumotti. Tämä reitti kuitenkin sulkeutui vaihtoehdoista kuukausi sitten, kun tämän eteläisen reittivaihdon ympäriltä alkui kuulua enemmän ja enemmän ikäviä uutisia.

Alun perin tämä reitti kiehtoi useiden eri maiden vuoksi, mutta enää se ei kuitenkaan tule kysymykseen. Nyt olemme saaneet järjesteltyä asian niin, että pääsemme menemään suorempaa reittiä pohjoisen kautta Venäjän, Kazakstanin, Kirgisian, Kiinan, Pakistanin ja Intian lävitse. Hieman levoton Pakistan on edelleen reitillämme, mutta menemme sen pohjoisosissa, joten suurempaa hämminkiä ei pitäisi olla.

Kiina tuotti meille eniten päänvaivaa. Se on kuitenkin edelleen kommunistinen valtio ja joudummekin kulkemaan sen lävitse oppaan kanssa. Lisäksi meidän pitää hakea itsellemme kiinalaiset ajokortit, jotta saamme ajaa siellä. Tästä syystä läpikulku tulee kustantamaan meille noin 1500e suuntaan. Tarkan reittisuunnitelman näette näistä linkeistä:

**Ajoreitti:** http://goo.gl/maps/AYHy , http://goo.gl/maps/1zTa Reitti kahdessa osassa, sillä Googlekaan ei tiedä kaikkea.


![Viisumeiden anominen on ollut yhtä rumbaa. Kuvassa Kazakstanin viisumihakemus.](/assets/uploads/viisumi-225x300.webp)
*Viisumeiden anominen on ollut yhtä rumbaa. Kuvassa Kazakstanin viisumihakemus.*


**Paljon viisumeita**
Viisumeiden hankkiminen on ollut jännittävää. Juhon, Ricon ja Misan viisumit saadaan todennäköisesti kuntoon, mutta minun viisumeissani voi joutua hieman improvisoimaan, jotta ne kerkiävät ajoissa. Menin vajaa kuukausi sitten naimisiin ihanan naisen kanssa, ja häämatkan vuoksi en kuukausi sitten voinut antaa passiani viisumirumbaan. Kun tulin takaisin, lähetimme heti passinini eteenpäin. Silti aprikoimme, ehdinkö minä saamaan Pakistanin viisumia.

Viime viikolla Itella ilmoitti, että minun passini on hukkunut Tampere-Helsinki-välillä. Osasyyllinenä tähän saattaa olla se, että Juho lähetti passin Helsinkiin oman yrityksensä postipakettien mukana. Passi lähti matkaan pakettina, vaikka se olikin kirje. Viime perjantaina kävin anomassa Tampereen poliisilta kaksoispassia matkan vuoksi, sillä yksi passi ei ehtisi ennen lähtöä kiertämään kaikkia suurlähetystöjä. Toinen passini valmistui tänään. Misa kävikin jo hakemassa sen. Misa ja Rico ovat Helsingin päässä vastanneet viisumeista Juhon ollessa poissa. Saa nähdä, pitääkö jakelukeskuksen syövereissä oleva passi mitätöidä ja anoa vielä yksi passi. Toivottavasti hukkunut passi kuitenkin löytyisi pian.

Idean isä Juho on siis tällä hetkellä lomalla. Ennen lomalle lähtöä yritin kuunnella tarkkaan, mitä oli tapahtunut sillä aikaa, kun olin häämatkalla. Eilen saimme tämän blogin sekä Suunnitelma-videon julkaistua. Blogissa on vielä paljon lisättävää ja korujen verkkokaupassa tekemistä. Tässä oli hieman kerrontaa, mitä on tapahtunut.

Mikael

---

## Kommentit

**TaruS** · 9.7.2012

Toivottavasti saatte viisumi- ja muut asiat kuntoon ajoissa: moiset voi olla vähän hankalia joskus. Muutenkin toivon, ettei mitään isompia mutkia matkaan tule .. korkeintaan pieniä haasteita, jotka saa suhtautumaan reissuun vielä intensiivisemmin! ;)