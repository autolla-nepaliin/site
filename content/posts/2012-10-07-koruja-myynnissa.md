---
title: "Koruja myynnissä!"
slug: "koruja-myynnissa"
date: "2012-10-07"
type: "post"
categories:
  - "Valokuva"
  - "Teksti"
language: "fi"
featured_image: "/assets/uploads/IMG_1548.webp"
---

![Täältä korut lähtevät tilaajille.](/assets/uploads/IMG_1548.webp)
*Täältä korut lähtevät tilaajille.*


Store of Hope -nettikauppa on viimein auki! Ajattelin kertoa vähän, miltä täällä Suomen puolella on nyt tuntunut, kun korut ovat viimein käsissäni. Ja näyttää siltä, että ne myös viedään käsistäni vauhdilla! Kauppa lähti siis käyntiin todella hyvin, ja suosituimmat korumallit myytiin loppuun kahden ensimmäisen päivän aikana. Koko projektin ja kaupan eteen on tehty töitä monta kuukautta, ja nyt tuntuu epätodelliselta, että tähän on todella päästy. Kolmen ensimmäisen päivän aikana myytiin yli neljäsataa korua, mikä on aivan mahtavaa! Nyt pystymme tekemään uuden tilauksen paljon aikaisemmin kun ajattelimme, ja se on tietenkin valtavan hyvä uutinen Princess Beadsille. Olemme saaneet kuulla paljon hyviä uutisia korujen valmistajilta. He ovat innoissaan kaikesta uudesta, jonka oppivat Elinalta ja Hannekselta, ja he ovat pystyneet lisäämään tuotantoaan ja työllistämään enemmän naisia. He ovat myös suunnitelleet uusia malleja, joita sitten saadaan myyntiin Store of Hope -verkkokauppaan.


![Viimeiset kuukaudet puhelin ja tietokone ovat olleet kovassa käytössä.](/assets/uploads/IMG_1562.webp)
*Viimeiset kuukaudet puhelin ja tietokone ovat olleet kovassa käytössä.*


Pojat ovat taittaneet kilometrejä, mutta me Suomeen jääneet tiimiläiset olemme ylittäneet henkisiä vuoria. Koko prosessi on ollut hurja, enkä osannut arvata millaiseen pyöritykseen hyppäsin, kun lähdin mukaan tähän. Alkuperäisiä suunnitelmia on täytynyt muuttaa monta kertaa hyvin nopeassa tahdissa. Kuitenkin kokonaisuudessaan tämä on ollut hyvin palkitsevaa. On ollut mahtavaa kuulla Autolla Nepaliin -projektin aikaansaannoksista Nepalissa, mutta sitäkin hienompaa on hyvien uutisten kuuleminen Princess Beads -turvakodista. Se on muistuttanut minulle, miksi tätä koko hommaa tehdään. On ollut myös mahtavaa tutustua kaikkiin niihin ihmisiin, jotka tässä projektissa ovat mukana. Yhteistyö kaikkien näiden ihmisten kanssa on huippua, ja olen saanut aivan käsittämättömän paljon apua ihmisiltä, jotka eivät entuudestaan tunteneet minua.

Pelkkää ruusuilla tanssimista kaikki ei kuitenkaan ole! Ehkä kamalinta on se, kun vastaan tulee uusi ongelma, jonka ratkaisemiseen ei oikein ole työkaluja. Yleensä ottaen muutama puhelinsoitto ja googletus tekevät jo ihmeitä, mutta esimerkiksi korujen tullaaminen ja siihen tarvittavan informaation löytäminen oli todella hankalaa. Selvittelin tullaamista kauan etukäteen, sain ohjeet kuinka toimia, mutta ne olivat ristiriitaisia eikä homma ollutkaan niin yksinkertaista kuin annettiin ymmärtää. Yleensäkin kun yhden ongelman saa ratkaistuksi, toinen on jonossa odottamassa, ja joskus se on aika väsyttävää. Mutta sitten kun saan lopulta hankalan asian hoidetuksi, on aika voittajaolo.
Nyt kun katsoo taaksepäin, niin yrityksen perustamiseen olisi voinut hyvin käyttää puoli vuotta enemmän aikaa. Niinhän sitä sanotaan, että hyvin suunniteltu on puoliksi tehty. Joskus on kuitenkin niin, että asiat lähtevät rullaamaan vauhdilla, eikä silloin auta kuin soveltaa ja toivoa parasta! Olen uusi yrittäjä ja vasta opettelen. Onneksi ympärilläni on paljon ihmisiä, jotka tietävät yrityksen perustamisesta ja pyörittämisestä, ja heiltä olen voinut kysyä neuvoa aina kun tarvitsen.

Korut ovat nyt kuitenkin myynnissä. Minä en ole vielä osannut valita lempparikoruani, tai ehkä ennemmin pitäisi sanoa, että niitä on todella monta.. Korujen nimistä on myös kyselty: suurin osa on nimetty Princess Beadsillä ja muutamille korvakoruille olen minä keksinyt nimiä.


![Kauppa näyttää tältä!](/assets/uploads/SoH-avattu.webp)
*Kauppa näyttää tältä!*


Kannattaa selailla sivuja rauhassa, ja etsiä suosikkikoru monien joukosta. Korumalleja on myös tulossa lisää, eli sivuilla kannattaa käydä aina silloin tällöin kurkkaamassa uutuuksia. Store of Hope -nettikauppa työllistää minut nyt täyspäiväisesti, ja tavoitteena on pikku hiljaa laajentaa tuotevalikoimaa uusilla tuotteilla kehitysyhteistyöprojekteista ympäri maailmaa. Ei siis muuta kun tervetuloa asiakkaaksi!

Kauppaan tästä:www.storeofhope.fi

- Eeva