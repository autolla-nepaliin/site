---
title: "Hyvän tekemisestä kansanliike? Tapaus FirmaEMO"
slug: "firmaemo"
date: "2013-12-27"
type: "post"
categories:
  - "Yleinen"
  - "Teksti"
  - "Kansanliike"
language: "fi"
featured_image: "/assets/uploads/IMG-20131102-WA0033.webp"
---

*Autolla Nepaliin -elokuvan tavoite on saada aikaan hyvän tekemisestä unelmoijien kansanliike aikaiseksi! Jo matkamme innosti ihmisiä liikkelle: Lue alta kuinka kolme lukiosta juuri valmistunutta nuortamiestä tekivät tänä syksynä unelmistaan totta matkustaen Mombasaan ja samalla varmistivat 150 oppilaan koulun olemassaolon jatkumisen!*

![IMG-20131102-WA0033](/assets/uploads/IMG-20131102-WA0033.webp)

**FirmaEMO kävi Keniassa tekemässä hyvää**

FirmaEMO on kolmen nuoren miehen yhtiö, jonka näkynä ja unelmana on muuttaa ihmisten elämiä. Lukion loputtua monet lähtevät ulkomaanreissulle, ja mekin ajattelimme että olisi kiva käydä jossain. Perinteisen lomareissun sijaan ajattelimme kuitenkin, että rannalla lekottelun sijaan olisi hienoa tehdä jotain merkityksellistä. Afrikan näkeminen oli ollut meidän kaikkien haaveena jo pitkään, ja koska Keniassa sijaitseva Mombasa oli tuttu erään elokuvan kautta, päädyimme matkustamaan syksyllä 2013 sinne pariksi viikoksi. Kohteen valinnassa auttoi myös, että juuri Mombasassa työskenteli tuttu lähetystyöntekijäpari.

Ennen matkaa aloimme miettiä, miten voisimme konkreettisesti auttaa paikallisia Mombasassa. Päätimme kerätä rahaa suunnittelemalla ja myymällä ”Mombasa 2013”-paitoja, joista rahat menivät suoraan Keniaan. Käytimme sekä perinteistä että sosiaalista mediaa levittääksemme ihmisille viestiä matkastamme. Paitojen tuotoilla ja muiden lahjoitusten avulla rahoitettiin mm. Majorenin kylän esikoulun WC:n rakennusprojekti. Ilman toimivaa vessaa tämä 150 oppilaan koulu olisi lakkautettu. Kaiken kaikkiaan saimme kerättyä rahaa noin 2700 euroa. WC:n rakennusprojektin lisäksi pakkasimme matkalaukkumme täyteen vaatteita, leluja, palloja ja koulutarvikkeita, joita jaoimme paikan päällä. Matkakulut, paitojen painatuksen ja muut kustannukset FirmaEMO maksoi itse.

![IMG_20131120_085105](/assets/uploads/IMG_20131120_085105-1024x576.webp)
Matka oli uskomaton kokemus. Kun saavuimme Mombasaan, emme oikein tienneet, mitä odottaa. Afrikkalaisen elämäntavan ja kulttuurin erilaisuuden näkeminen oli silmiä avaava kokemus alusta saakka. Parin viikon aikana tapahtui paljon kaikenlaista ja näimme kattavan läpileikkauksen afrikkalaisesta elämänmenosta. Majorenin kylän lisäksi vietimme aikaa mm. orpolasten koululla, Samburun kylässä sekä Mombasan kaduilla asuvien parissa. Reissun mieleenpainuvin osuus oli juurikin Majoreni, jossa vietimme yön ja pääsimme tutustumaan aitoon afrikkalaiseen arkeen. Vierailimme kouluilla ja seurakunnissa ja jaoimme ihmisille erilaisia tarvikkeita ja tuliaisia. Oli ihmeellistä nähdä, kuinka pienellä voi saada paljon aikaan. On vaikea kuvailla sitä iloa, mikä lasten silmistä loisti, kun he näkivät ensimmäistä kertaa frisbeen lentävän taivaalla. Muun muassa se jätti lähtemättömän vaikutuksen. Koko reissu sujui muutenkin kaikin puolin siunatusti – vältimme vaaratilanteet ja sairaudet, mikä ei ole itsestään selvää Keniassa.

** Kenian kokemuksien innoittamana FirmaEMO suunnistaa eteenpäin!** Haluamme jatkaa hyvän tekemistä, ja tällä hetkellä kauppaamme jälleen** paitoja sekä seinäkalentereita, joissa on kuvia matkaltamme**. Näiden tuotteiden tuotto menee jälleen lyhentämättömänä Keniaan lähettiystäviemme kautta. Tähän mennessä paitoja on myyty yhteensä noin 200 ja kalentereita 50. On myös erittäin todennäköistä, että Firma lähtee vielä joskus uudestaan reissuun. Uusi matka ei kuitenkaan ole ajankohtainen ihan heti, sillä asevelvollisuus painaa päälle. Firman mylly kuitenkin jauhaa yötä päivää. Eteenpäin!
Voit seurata tarinaamme ja halutessasi auttaa Majorenin kylän lapsia Facebook-sivumme kautta: www.facebook.com/firmaemo