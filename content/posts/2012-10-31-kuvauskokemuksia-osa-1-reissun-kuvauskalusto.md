---
title: "Kuvauskokemuksia Osa 1 - Reissun kuvauskalusto!"
slug: "kuvauskokemuksia-osa-1-reissun-kuvauskalusto"
date: "2012-10-31"
type: "post"
categories:
  - "Yleinen"
  - "Teksti"
language: "fi"
featured_image: "/assets/uploads/kalusto-5.webp"
---

***VAROITUS* Saattaa sisältää paljon valokuvaajille ominaista kieltä! *VAROITUS***

**Tiedän monen valokuvaajan seuranneen tätä matkaa, eikä syyttä, sillä ovathan matkassa erittäin isossa osassa olleet valokuvat ja videot. Myös kolmen ison suomalaisen valokuvausalan yrityksen, Kameratori.fi:n, Vuokrakamera.fi:n ja Top Shotin mukanaolo tukijoina on tuonut lisätrafiikkia sivuillemme. Halusin kirjoitella myös teille jotain, jotta voisitte oppia meidän virheistämme ja toistaa onnistumisemme, sekä saada entistä parempaa materiaalia purkkiin Suomessa ja maailmalla! Jaan tekstin kolmeen osaan: Mitä meillä oli mukana, minkälaista niiden kanssa oli elää ja mitä olisin tehnyt toisin.
**

HUOM! Mikään kameravalmistaja EI lähtenyt Autolla Nepaliin -projektiin mukaan, joten kalustovalinnat teimme puhtaasti sen mukaan, minkä parhaaksi setiksi näimme omilla kokemuksillamme (ja lompakollamme).

![kalusto-5](/assets/uploads/kalusto-5.webp)

**Kalusto**

Nikon D800 + 3 akkua + karvamikki

Nikon 16-35mm f4 VR ja Nikon 28-300mm f3.5-5.6 G VR

Sony NEX-7 + Sony Mic + 4 akkua + 18-55 OSS + Nikon Ai tilt adapteri

GoPro HD + accessory kitti + 1 akku

Leica R objektiivit Nikon konvertoituna: 19mm f2.8 ROM + 35mm f2 Summicron + 50mm f1.4 Summilux + 80mm f1.4 Summilux

Manfrotto peruskolmijalka + videopäällä varustettu pro monopod, Glidecam HD-2000, LED valo salamakenkään, Nikon SB-600 salama, rutosti paristoja ja akkuja, noin 200 gigaa SD-muistikortteja ja Pelican case suojelemaan kasaa maailmalta.

![kalusto-4-2](/assets/uploads/kalusto-4-2.webp)

 

**Miksi tämä kalusto?**

Pääkameran valinta oli helppo. Kriteereitä oli kolme: Sen video-ominasuuksien oli oltava kattavat, sen resoluution tarvittavan suuri jättitulosteisiin, ja siihen oli saatava huippulaatuinen superlaajis, mieluiten vakaajalla. Näiden kolmen yhdistelmä sai meidät etsimään täysikennoista digijärkkäriä. D800:sta oli tarjolla Suomessa huomattavasti halvemmalla kuin Canon 5d Mark 3:sta, joka oli ainoa todellinen vaihtoehto. Lisäksi Nikonilla on mainio 16-35mm f4 VR objektiivi, joka vääristyksistään huolimatta on aivan tajuttoman skarppi ja hyödyllinen. Emme uskoneet Nikonin sisäisen mikin olevan tarpeeksi hyvä, joten otimme Roden mikin mukaan, ilmeni että ihan turhaan. Siitä lisää kuitenkin myöhemmin.

Vakaajaahan me tarvitsimme ennen kaikkea videokäyttöön; suurin osa kuvaamastamme materiaalista olisi käsivaralta kuvattua liikkeessä. Saimme valita mitkä linssit halusimme Vuokrakamera.fi:n valikoimasta ja 16-35mm f4 G VR ja 28-300mm f3.5-5.6 G VR olivat ilmiselvä parivaljakko meille.

Sen lisäksi halusin pimeään ja paljon piirtoa vaatiiviin tilanteisiin todellista kunnon rautaa. Otin siis omia Leican linssejä mukaan sitä varten. Leicat ovat vanhoja 80 -luvun kakkuloita, mutta niiden piirto ja persoona on paljon parempaa kuin missään nykyzoomeissa.

Kakkoskameraksi otettiin Sonyn NEX 7, valinta perustui pieneen kokoon yhdistettynä kaikkiin tarpeellisiin ominaisuuksiin. Kolmoskameraksi ja huvitteluun otimme GoPron Fish-Eyen efekteineen.

![kalusto-2-2](/assets/uploads/kalusto-2-2.webp)

Vakaukseen otimme sen minkä ajattelimme pakolliseksi: Pienen kolmijalan timelapseihin, monopodin yleiseen kuvaukseen ja hurvitteluun ja pienen Glidecamin sitä kivointa smoothia liikerataa varten.

Seuraavalla kerralla postaus, joka käsittelee sitten millaista näiden kanssa oli elää. Yllättäviäkin käänteitä löytyy, osa setistä jäi ihan täysin käyttämättä eikä todellakaan se osa minkä kuvittelimme.