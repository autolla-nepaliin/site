---
title: "Kathmandu - Yllätyksien päivät Osa 2 - Ncell ja mediapyöritys!"
slug: "kathmandu-yllatyksien-paivat-osa-2"
date: "2012-09-09"
type: "post"
categories:
  - "Valokuva"
  - "Teksti"
language: "fi"
featured_image: "/assets/uploads/DSC_5821.webp"
---

![DSC_5821](/assets/uploads/DSC_5821.webp)

 

**Lisää yllätyksiä**

Koska viikko oli jo ollut niin tapahtumarikas, en oikein osannut odottaa enää lisää yllätyksiä. Niitä oli kuitenkin luvassa.

Ncell on Nepalin suurin teleoperaattori, joka levinneisyydeltään vastaisi Suomessa suunnilleen Elisan, Soneran, Tele Finlandin ja Saunalahden yhteenliittämistä. Ncell oli huomannut meidän matkamme tavoitteineen ja halusi lähteä mukaan tukemaan unelmaamme paremmasta koulutuksesta Nepalissa.

![DSC_5904](/assets/uploads/DSC_5904.webp)

Jotenkin oletimme, että kyseessä olisi joku suhteellisen pieni käteislahjoitus, mutta voi pojat kuinka osasimme olla väärässä! Ncell halusi lähteä tukemaan Fidan työtä Nepalissa pitkällä tähtäimellä, aikomuksenaan rakentaa tulevina vuosina kokonaisia kouluja!

Ihan mieletöntä! Fida tekee mahtavaa työtä auttamalla kyliä perustamaan kouluja sinne missä niitä ei vielä ole. Toisaalta Fida myös parantaa jo olemassa olevien koulujen opetusta samalla keskittyen aina kaikista taloudellisesti tehokkaimman opetustyön kehittämiseen. Jos Ncell vielä siihen päälle tukee koulujen infrastruktuurin rakentamista, niin koulut alkavat olemaan maan huippuluokkaa!

Jotenkin tajuttoman syvälle menevä ajatus, että ehkä Shreenagarin kylän lapset saavat pysyvän koulurakennuksen, koska me saimme teidän avullanne kerättyä heille huomiota!

 

**Mediapyöritystä**

Jo Suomessa olimme vastailleet lehdistön ja muun median kyselyihin, mutta Nepalissa meillä oli ohjelmassa kaksi ihan ihka aitoa lehdistötilaisuutta. Suurlähetystön ja Ncellin järjestämissä tilaisuuksissa oli yhteensä tusinan verran toimittajia.


![Suurlähetystön lehdistötilaisuus!](/assets/uploads/DSC_57791.webp)
*Suurlähetystön lehdistötilaisuus!*


Emme oikein tienneet mitä odottaa lehdistötilaisuuksilta. Kysymyksiä riitti ainakin niin paljon, ettemme meinanneet ehtiä kaikkiin vastaamaan. Lisäksi meistä otettiin kuvia ja vastasimme televisiohaastatteluun.

Seuraavina päivinä meille rupesi tulemaan uutisia; olitte tässä lehdessä, olitte tuossa lehdessä, tämä televisiokanava teki teistä jutun jne. Lopputuloksena olimme oikeastaan maan kaikissa isoimmissa lehdissä. Saimme enemmän näkyvyyttä Nepalissa kuin Suomessa muutama vuosi sitten ison kohun aikaan saanut Läskillä lukutaitoa - kampanja, joka keräsi ja lahjoitti kuitenkin 1.5 miljoonaa euroa Nepalin koululaitokselle. Olimme ihan ympäripyöreinä ihmetyksestä!


![Ncellin lehdistötilaisuuden osanottajia!](/assets/uploads/DSC_5874.webp)
*Ncellin lehdistötilaisuuden osanottajia!*


Kaikki tämä tuntui jotenkin niin isolta. Me olimme alunperin suunnitelleet tästä vain suomalaista ilmiötä, blogimme ja kaikki muukin oli vain Suomeksi. Nyt meille kuitenkin rupesi tulemaan Facebookissa kymmenittäin kannustusviestejä Nepalista. Emme tulleet alunperin edes ajatelleeksi kuinka paljon meidän matka kiinnostaisi nepalilaisia. Aika paljon ilmeisesti!

---

Seuraavassa tekstissä käydään Princess Beadsillä haistelemassa tunnelmia, kuvaamassa mallikuvia ja katsomassa koruja! Sen jälkeen alkaakin jo takaisintulomatkan päivitykset!