---
title: "Päivä 22 ja 23 - Nepalin kylissä 1 | Koulukäynti, iloisia lapsia ja uskomattomia kohtaloita   "
slug: "paiva-22-ja-23-nepalin-kylissa-1-koulukaynti-iloisia-lapsia-ja-uskomattomia-kohtaloita"
date: "2012-09-02"
type: "post"
categories:
  - "Valokuva"
  - "Teksti"
  - "#päivä"
language: "fi"
featured_image: "/assets/uploads/DSC3781.webp"
---

![_DSC3781](/assets/uploads/DSC3781.webp)

**Perillä**

Olimme vihdoin vaiherikkaan ja kuluttavan matkan jälkeen Nepalissa. Himalaya kohosi horisontista korkeammalle ja korkeammalle, kun ajoimme rajalta pohjoiseen. Liikenne muuttui harvemmaksi, ja ihmisiltä irtosi katsekontakti ja hymy helpommin kuin eteläisessä naapurissa.

*![_DSC3744](/assets/uploads/DSC3744.webp)*

Löysimme perille yösijaamme Rhino Lodgeen Saurahan kylään Chitwanin luonnonpuiston kupeeseen. Lodge on minulle tuttu aikaisemmalta käynniltä, ja sen mahtavan ystävällinen henkilökunta oli tälläkin kertaa huippuavuliasta. Oli hienoa olla jossain, missä oli aikaisemminkin ollut, ensimmäistä kertaa sitten Pietarin.

 

**Kyliin**

Seuraavana aamuna oli lähtö jo klo 5 kohti Janakpurin kaupunkia. Tapasimme siellä Fidan paikallista henkilökuntaa ja muutaman lehtimiehen, ja jatkoimme matkaa yhdessä maaseudulle kohti Shreenagarin kylää.


![Kävelimme Fidan projektihenkilökunnan kanssa noin puoli tuntia kylään lähimmältä tieltä.](/assets/uploads/DSC_4373.webp)
*Kävelimme Fidan projektihenkilökunnan kanssa noin puoli tuntia kylään lähimmältä tieltä.*


Shreenagarissa asuu kolmisensataa ihmistä. Kylän asukkaat ovat dalitteja eli kastittomia, ja kastittomien sisäisessä hierarkiassakin alimmassa arvossa. Kastilaitos on lakkautettu virallisesti jo vuosikymmeniä sitten, mutta koska se on keskeinen osa hindukulttuuria ja uskontoa, se on täysin voimissaan edelleen. Suurin osa sukunimistäkin viittaa johonkin tiettyyn kastiin.

Shreenagar muodostui aikoinaan siksi, että muiden kylien asukkaat eivät halunneet kastittomien, joita myös koskemattomiksi kutsutaan, asuvan kotiensa lähellä. Heitä halveksutaan ja pidetään alempiarvoisina.

![_DSC3854](/assets/uploads/DSC3854.webp)

Kastittomat työllistävät itsensä kovalla fyysisellä työllä minimaalista palkkaa vastaan. Heillä ei ole omaa maata tai mitään muutakaan merkittävää omaisuutta, jolla he voisivat tuottaa itselleen tuloja. Shreenagarin tapaisten kylien lukutaitoprosentti on maassa keskimäärin 2.5 %, ja lukutaidoksi lasketaan jo se, että osaa kirjoittaa oman nimensä.

 

**Koulussa**

Olin käynyt Shreenagarissa 2010, ja kylä on oikeastaan suurin motiivini koko tähän Autolla Nepaliin -projektiin ryhtymiseen. Kylässä oli juuri aloitettu koulu, jossa oli kaksi luokkaa, yksi opettaja ja parikymmentä lasta. Kun nyt kävelin samaista koulunpihaa kohti huomasin ilokseni, että luokkahuoneiden määrä oli tuplaantunut! Kävelin sisään tunneille, ja jokaisessa luokassa oli oma opettaja ja lapsia oli kaikki penkit täynnä.

![_DSC3788](/assets/uploads/DSC3788.webp)

Kylässä oli myös tapahtunut isoja asioita. Valtio oli asentanut kylälle porakaivon, josta kumpusi syvältä maaperästä puhdasta vettä, ja kyläläiset olivat Fidan projektin avustamana saaneet rakennettua ensimmäiset vessat. Kylän naistentoimikunta oli saanut suomalaisen yksityishenkilön lahjoituksen kautta vuokrattua peltoa omaa kasvatusta varten; ensimmäistä kertaa he hoitaisivat peltoa, jonka sadon he saisivat itse pitää.

![Kamera www.topshot.fi, objektiivit www.vuokrakamera.fi tai www.kameratori.fi](/assets/uploads/DSC_4394.webp)

Lapset olivat koulussa alkuun pelokkaita, kun kolme valkoista miestä pölähti yhtäkkiä kylään. Edellisestä vierailukerrasta kun oli jo kaksi vuotta, ja sitä ennen valkoista kummajaista ei ollut näkynyt kylällä koskaan. Hetken kun Mikaelin kanssa pelleilimme, lapset repesivät nauruun ja tunnelma keveni.

 

**Muutos**

![Kamera www.topshot.fi, objektiivit www.vuokrakamera.fi tai www.kameratori.fi](/assets/uploads/DSC_4434.webp)

Ilman koulutusta kylän lapset olisivat samassa tilanteessa kuin lukemattomat sukupolvet heitä ennen; täysin maanomistajien ja yläkastisten hyväksikäytettävissä. Oppimalla lukemaan, laskemaan ja kirjoittamaan lapset saavat ihan eri lähtökohdat: he voivat astetta enemmän itse määrätä oman elämänsä mahdollisuudet.

![Kamera www.topshot.fi, objektiivit www.vuokrakamera.fi tai www.kameratori.fi](/assets/uploads/DSC_4462.webp)

Kylän kehittäminen on osa Fidan Maithilien voimaannuttamisohjelmaa. Sama projekti tekee työtä myös neljässä muussa koulussa, ja sen toimintapiiriin kuuluu tusinan verran alueen köyhimpiä kyliä. Ilman projektia Shreenagarin lapsilla ei olisi koulua, jossa he voisivat käydä. Keräämällämme lisärahoituksella projektin työ voi levitä uusiin kyliin ja sen nykyiset työmuodot saavat lisärahoitusta.

Jos haluat tukea tätä projektia voit lahjoittaa Fidalle suoraan näillä tiedoilla:

**Fida International ry**
Nordea 228718-5256
IBAN-tilinumero: FI4122871800005256
BIC/SWIFT: NDEAFIHH

Viitenumero ja kohde johon se ohjautuu:

**80646054621** = Nepal: Maithilien voimaannuttamisohjelma

Fidan rahankeräyslupa:

Fida International ry:n rahankeräyslupa: Poliisihallitus, POHADno/2010/2404. Voimassa 1.1.2011-31.12.2012 koko maassa Ahvenanmaata lukuun ottamatta. Tuotto käytetään Fidan kehitysyhteistyöhön. www.fida.info

![_DSC3802](/assets/uploads/DSC3802.webp)

Me suosittelemme tätä lahjoituskanavaa sydämemme pohjasta, sillä olemme nähneet kuinka paljon hyvää se saa pienillä summilla aikaan!